علایم بیماری چیست؟
علامت‌های اصلی ویروس کرونا تب و سرفه خشک هستند. گلودرد، سردرد و اسهال هم در بعضی موارد دیده شده است. در حال حاضر گمان می‌رود فرد مبتلا ممکن است حس بویایی و چشایی خود را از دست بدهد.

سوال مهم این است که آیا علائم خفیف و شبیه سرماخوردگی مثل آبریزش بینی و عطسه در بعضی بیماران دیده می‌شود یا نه. تحقیقات نشان می‌دهند که این احتمال هست، بعلاوه، افرادی ممکن است بدون اینکه بدانند، ناقل این ویروس باشند.

نقش کودکان در پراکندن ویروس چیست؟
قطعا کودکان هم ممکن است به این ویروس آلوده شوند. با این حال آنها معمولا علائم خفیفی دارند و در مقایسه با سایر گروه‌های سنی، آمار مرگ در آنها نسبتا کمتر است. کودکان معمولا با افراد زیادی در تماس هستند (بخصوص در محل‌های بازی) و به همین دلیل یکی از عوامل اصلی شیوع بیماری‌های تنفسی هستند ولی هنوز مشخص نیست تا چه حد می‌توانند ویروس کرونا را پخش کنند.